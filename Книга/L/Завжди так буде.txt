<Завжди так буде>

Я вийшов рано у поля,
Дивлюсь в простори неозорі,
Стою, мов у зеленім морі...
Яка ж красива ця земля!

Радію кожному листку,
Як їх теплом цілує сонце,
Як заглядає у віконце
Та й оселяється в садку.

Я чую пісню солов’я,
І гомін пастухів сільських,
І шепіт трав, таких м’яких...
Це рідний край, любов моя!

Настане час на цій землі
Полям у золото вдягатись,
Зерном колоссю наливатись,
Щоб бути хлібу на столі.

Із року в рік, завжди, щоднини
Кипить робота на полях,
Зерно проходить довгий шлях
Від паростка і до хлібини.

Селянський піт, солоний піт
Лишається на тому полі,
І працьовитих рук мозолі
Благословенні на весь світ.

Я вийшов рано на зорі
У новий день, в нові турботи,
І знов беруться до роботи
Прості селяни-трударі.

Хай родить хліб, співають люди,
Цвіте мій Слобожанський край,
Духмяний пахне коровай!
І вірю я: завжди так буде!

